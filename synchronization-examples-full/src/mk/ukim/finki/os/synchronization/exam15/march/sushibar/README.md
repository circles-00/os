Синхронизација на SushiBar
=====

Елитен суши бар има место за 6 посетители и функционира според следните правила: 

 - посетителите може да влезат во барот само доколку има слободни места
 - кога ќе се соберат 6 клиенти, го викаат келнерот за да ги послужи
 - по послужувањето, клиентите започнуваат да јадат
 - откако ќе завршат со јадење, секој од клиентите чека сите да завршат и излегуваат одеднаш
 - нови клиенти не смеат да влезат додека не излезат оние што јаделе
 - потоа сценариото може да започне одново

Вашата задача е да го синхронизирате претходното сценарио.

Во почетниот код кој е даден, дефинирана е класа `Customer`, која го симболизира однесувањето на клиентите во суши барот. Има повеќе инстанци од класата `Customer` кај кои методот `execute()` се повикува еднаш. 

Во имплементацијата, треба да ги користите следните методи од веќе дефинираната променлива `state`:

 -   `state.customerSeat()`
   - Го симболизира влегувањето на клиентот во барот.
   - Се повикува од сите клиенти.  
   - Доколку се повика кога барот е полн, ќе фрли исклучок.
   - Доколку се повика пред претходната група да заврши со јадење (`state.eatingDone()`), ќе фрли исклучок.
 -   `state.callWaiter()`
   - Го симболизира повикувањето на келнерот и послужувањето на јадењето.
   - Се повикува само од еден клиент. 
   - Доколку во моментот на повикот бројот на клиенти во барот не е точно 6, ќе фрли исклучок.
 -   `state.customerEat()`
   - Го симболизира процесот на јадење на клиентите.
   - Се повикува од сите клиенти. 
   - Доколку процесот на јадење не се извршува паралелно, ќе добиете порака за грешка.
   - Доколку јадењето не е послужено (не завршил `state.callWaiter()` методот), ќе фрли исклучок. 
 - `state.eatingDone()`
   - Означува дека сите клиенти завршиле со јадење и може да излезат.
   - Се повикува само од еден клиент.
   - Доколку во моменот на повикување има клиенти кои сеуште јадат, ќе фрли исклучок. 

Претходно назначените методи служат за проверка на точноста на сценариото и не смеат да бидат променети и мораат да бидат повикани.

За решавање на задачата, преземете го проектот со клик на копчето `Starter file`, отпакувајте го и отворете го со Eclipse или Netbeans.

Вашата задача е да го имплементирате методот `execute()` од класата `Customer`, која се наоѓа во датотеката `SushiBar.java`. При решавањето може да се користат семафори и монитори по желба и нивната иницијализација да се направи во `init()` методот.

**Напомена:** Пораките и грешките кои се прикажуваат при извршувањето служат за детектирање на нерегуларности во сценариото. Проблемите Race-condition и одредени ситуации на Deadlock не може да се детектираат и прикажат. Поради конкурентниот пристап за логирањето, можно е некои од пораките да не се на позицијата каде што треба да се. Токму затоа, овие пораки користете ги само како информација. 
